<!DOCTYPE HTML PUBLIC"-//W3C//DTD HTML 4.0 Transitional//EN">
<html>

<head>
<title>第1547部～六祖大师法宝坛经一卷</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>

<body>
<span id="zoom">

<a name="MENU-top"></a>

<div class="top-bt">
<div class="top-left">此土著述·第1547部</div>
<div class="top-center">六祖大师法宝坛经一卷</div>
<div class="top-right">门人法海等集</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="1547.htm#j1547-1">校本说明</a>
</div></div><div class=bm-bt><div class=bm-jbt><a href="1547.htm#j1547-2">六祖大师法宝坛经</a></div></div></div>
<div class="jwzw">
<div class="jwbt-box"><div class="jwbt"><a name=j1547-1><a href="1547.htm#MENU-top">校本说明</div></div></a></a>
<p>　　对勘敦煌博物馆藏敦煌本、伦敦大英图书馆藏敦煌本、旅顺博物馆藏敦煌本、北京国家图书馆藏敦煌残本，共四本。四种本子不一致处，择善而从，不另标注。明显有讹误或衍字，用（ ）括出，其后在[  ]内注出正确的文字。明显有遗漏的，参照其他本子补在[  ]中。　　　　　　　　　　　　　　　　————  亦凡  2013年11月5日</p>
<div class="jwbt-box"><div class="jwbt"><a name=j1547-2><a href="1547.htm#MENU-top">六祖大师法宝坛经</div></div></a></a>
<p>　　惠能大师于大梵寺讲堂中，升高座，说摩诃般若波罗蜜法，授无相戒。其时座下僧尼道俗一万余人，韶州刺史韦据及诸官寮三十余人，儒士[三十]余人，同请大师说摩诃般若波罗蜜法。刺史遂令门人僧法海集记，流行后代，与学道者承此宗旨，递相传授，有所依约，以为禀承，说此《坛经》。<br>
　　能大师言：善知识！净心念摩诃般若波罗蜜法。<br>
　　大师不语，自净心神。良久乃言：善知识静听。惠能慈父，本官范阳，左降迁流[岭]南新州百姓。惠能幼小，父亦早亡，老母孤遗，移来南海。艰辛贫乏，于市卖柴。忽有一客买柴，遂领惠能至于官店，客将柴去，惠能得钱。却向门前，忽见一客读《金刚经》。惠能一闻，心明便悟。<br>
　　乃问客曰：“从何处来，持此经典？”<br>
　　客答曰：“我于蕲州黄梅县东冯墓山，礼拜五祖弘忍和尚，见今在彼门人有千余众。我于彼听见大师劝道俗，但持《金刚经》一卷，即得见性，直了成佛。”<br>
　　惠能闻说，宿业有缘，便即辞亲，往黄梅冯墓山礼拜五祖弘忍和尚。<br>
　　弘忍和尚问惠能曰：“汝何方人，来此山礼拜吾？汝今向吾边，复求何物？”<br>
　　惠能答曰：“弟子是岭南人，新州百姓。今故远来礼拜和尚，不求余物，唯求佛（法）作。”<br>
　　大师遂责惠能曰：“汝是岭南人，又是獦獠，若为堪作佛！”<br>
　　惠能答曰：“人即有南北，佛性即无南北；獦獠身与和尚不同，佛性有何差别？”<br>
　　大师欲更共议，见左右在傍边，大师更便不言。遂发遣惠能，令随众作务。时有一行者，遂差惠能于碓坊，踏碓八个余月。<br>
　　五祖忽于一日唤门人尽来，门人集，记五祖曰：“吾向汝说，世人生死事大，汝等门人终日供养，只求福田，不求出离生死苦海。汝等自性迷，福门何可救汝？汝总且归房自看，有智慧者，自取本性般若之智，各作一偈呈吾。吾看汝偈，若悟大意者，付汝衣法，禀为六代。火急作！”<br>
　　门人得处分，却来各至自房，递相谓言：“我等不须呈心用意作偈，将呈和尚。神秀上座是教授师，秀上座得法后，自可依止，请不用作。”诸人息心，尽不敢呈偈。<br>
　　时大师堂前有三间房廊，于此廊下供养，欲画《楞伽变》，并画五祖大师传授衣法，流行后代为记。画人卢珍看壁了，明日下手。<br>
　　上座神秀思惟：“诸人不呈心偈，缘我为教授师。我若不呈心偈，五祖如何得见我心中见解深浅？我将心偈上五祖，呈意即善，求法觅祖不善，却同凡心夺其圣位。若不呈心，修不得法。”良久思维，甚难甚难！<br>
　　夜至三更，不令人见，遂向南廊下中间壁上题作呈心偈，欲求衣法。若五祖见偈，言此偈语，若访觅我，我见和尚，即云是秀作。五祖见偈言不堪，自是我迷，宿业障重，不合得法。圣意难测，我心自息。秀上座三更于南廊下中间壁上，秉烛题作偈，人尽不知。偈曰：<br>
　　身是菩提树，心如明镜台。<br>
　　时时勤拂拭，莫使有尘埃。<br>
　　神秀上座题此偈毕，却归房卧，并无人见。<br>
　　五祖平旦，遂唤卢供奉来南廊下画《楞伽变》。五祖忽见此偈，请记，乃谓供奉曰：“弘忍与供奉钱三十千，深劳远来，不画变相也。《金刚经》云：‘凡所有相，皆是虚妄。’不如留此偈，令迷人诵。依此修行，不堕三恶；依法修行人，有大利益。”<br>
　　大师遂唤门人尽来，焚香偈前，众人见已，皆生敬心。“汝等尽诵此偈者，方得见性。依此修行，即不堕落。”门人尽诵，皆生敬心，唤言善哉！<br>
　　五祖遂唤秀上座于堂内，（门）[问]：“是汝作偈否？若是汝作，应得我法。”<br>
　　秀上座言：“罪过！实是神秀作，不敢求祖。愿和尚慈悲，看弟子有少智慧、识大意否？”<br>
　　五祖曰：“汝作此偈，见解只到门前，尚未得入。凡夫依此偈修行，即不堕落。作此见解，若觅无上菩提，即未可得。须入得门，见自本性。汝且去，一两日思惟，更作一偈来呈吾。若入得门，见自本性，当付汝衣法。”秀上座去，数日作偈不得。<br>
　　有一童子于碓坊边过，唱诵此偈。惠能一闻，知未见性，即识大意。能问童子：“适来诵者，是何言偈？”<br>
　　童子答能曰：“你不知大师言生死事大，欲传衣法，令门人等‘各作一偈来呈吾看，悟大意即付衣法，禀为六代祖。’有一上座名神秀，忽于南廊下书无相偈一首，五祖令诸门人尽诵。悟此偈者，即见自性；依此修行，即得出离。”<br>
　　惠能答曰：“我此踏碓八个余月，未至堂前，望上人引惠能至南廊下，见此偈礼拜，亦愿诵取，结来生缘，愿生佛地。”<br>
　　童子引能至南廊下，能即礼拜此偈。为不识字，请一人读。惠能闻已，即识大意。惠能亦作一偈，又请得一解书人，于西间壁上题著，呈自本心。不识本心，学法无益；识心见性，即悟大意。惠能偈曰：<br>
　　菩提本无树，明镜亦无台。<br>
　　佛性常清静，何处有尘埃！<br>
　　又偈曰：<br>
　　心是菩提树，身为明镜台。<br>
　　明镜本清静，何处染尘埃！<br>
　　院内徒众，见能作此偈，尽怪。惠能却入碓坊。<br>
　　五祖忽来廊下，见惠能偈，即知识大意。恐众人知，五祖乃谓众人曰：“此亦未得了。”<br>
　　五祖夜至三更，唤惠能堂内，说《金刚经》。惠能一闻，言下便悟。其夜受法，人尽不知，便传顿法及衣，以为六代祖。衣将为信禀，代代相传；法以心传心，当令自悟。五祖言惠能：“自古传法，气如悬丝。若住此间，有人害汝，汝即须速去。”<br>
　　能得衣法，三更发去。五祖自送能至九江驿，登时便别。五祖处分：“汝去努力，将法向南，三年勿弘，此法难起。在后弘化，善诱迷人，若得心开，与悟无别。”辞违已了，便发向南。<br>
　　两月中间，至大庾岭。不知向后有数百人来，欲拟捉惠能，夺衣法。来至半路，尽总却回。唯有一僧，姓陈名惠顺，先是三品将军，性行粗恶，直至岭上，来趁把著，惠能即还法衣。又不肯取：“我故远来求法，不要其衣。”能于岭上，便传法惠顺。惠顺得闻，言下心开。能使惠顺即却向北化人。<br>
　　惠能来于此地，与诸官寮道俗，亦有累劫之因。教是先圣所传，不是惠能自知。愿闻先圣教者，各须净心。闻了，愿自除迷，如先代悟。下是法<br>
　　惠能大师唤言：<br>
　　善知识！菩提般若之知，世人本自有之，即缘心迷，不能自悟，须求大善知识示道见性。善知识！愚人智人，佛性本亦无差别，只缘迷悟。迷即为愚，悟即成智。<br>
　　善知识！我此法门，以定慧为本。第一勿迷言定慧别。定慧体一不二。即定是慧体，即慧是定用。即慧之时定在慧，即定之时慧在定。善知识！此义即是[定]慧等。学道之人作意，莫言先定发慧，先慧发定，定慧各别。作此见者，法有二相，口说善，心不善，定慧不等。心口俱善，内外一种，定慧即等。自悟修行，不在口诤。若诤先后，即是迷人，不断胜负，却生法我，不离四相。<br>
　　一行三昧者，于一切时中，行、住、坐、卧，常行直心是。《净名经》云：“直心是道场，直心是净土。”莫心行谄曲，口说法直，口说一行三昧，不行直心，非佛弟子。但行直心，于一切法上无有执著，名一行三昧。迷人著法相，执一行三昧，（真心）[直言]坐不动，除妄不起心，即是一行三昧。若如是，此法同无情，却是障道因缘。道须通流，何以却滞？心在住，即通流住，即（彼）[被]缚。若坐不动是，维摩诘不合呵舍利弗宴坐林中。<br>
　　善知识！又见有人教人坐，看心看净，不动不起，从此置功。迷人不悟，便执成颠，即有数百般如此教道者，故知大错。<br>
　　善知识！定慧犹如何等？如灯光。有灯即有光，无灯即无光。灯是光之体，光是灯之用。名即有二，体无两般。此定慧法，亦复如是。<br>
　　善知识！法无顿渐，人有利钝。迷即渐劝，悟人顿修。识自本心，是见本性。悟即元无差别，不悟即长劫轮回。<br>
　　善知识！我自法门，从上已来，顿渐皆立无念为宗，无相为体，无住为本。何名为[无]相？无相[者]，于相而离相。无念者，于念而不念。无住者，为人本性，念念不住。前念、今念、后念，念念相续，无有断绝。若一念断绝，法身即离色身。念念时中，于一切法上无住。一念若住，念念即住，名系缚。于一切法上，念念不住，即无缚也。[是]以无住为本。善知识！外离一切相，是无相，但能离相，性体清净，是以无相为体。<br>
　　于一切境上不染，名为无念。于自念上离境，不于法上生念。莫百物不思，念尽除却！一念断即无，别处受生。学道者用心，莫不识法意。自错尚可，更劝他人迷！不自见迷，又谤经法！是以立无念为宗。即缘迷人于境上有念，念上便起取见，一切尘劳妄念从此而生。<br>
　　然此教门立无念为宗，世人离境，不起于念，若无有念，无念亦不立。无者无何事？念者何物？无者离二相诸尘劳。真如是念之体，念是真如之用。[自]性起念，虽即见闻觉知，不染万境而常自在。《维摩经》云：“外能善分别诸法相，内于第一义而不动。”<br>
　　善知识！此法门中，坐禅元不著心，亦不著净，亦不言[不]动。若言看心，心元是妄，妄如幻故，无所看也。若言看净，人性本净，为妄念故，盖覆真如。离妄念，本性净。不见自性本净，起心看净，却生净妄。妄无处所，故知看者，看却是妄也。净无形相，却立净相，言是功夫。作此见者，障自本性，却被净缚。若不动者，见一切人过患，是性不动。迷人自身不动，开口即说人是非，与道违背。看心看净，却是障道因缘。<br>
　　今记如是，此法门中，何名坐禅？此法门中，一切无碍。外于一切境界上念不起为坐，见本性不乱为禅。何名为禅定？外离相曰禅，内不乱曰定。外若有相，内性不乱，本性自净自定，只缘境触，触即乱，离相不乱即定。外离相即禅，内外不乱即定。外禅内定，故名禅定。<br>
　　《维摩经》云：“即时豁然，还得本心。”《菩萨戒》云：“本源自性清净。”善知识！见自性自净，自修自作自性法身，自行佛行，自作自成佛道。<br>
　　善知识！总须自体与受无相戒。一时逐惠能口道，令善知识见自三身佛：<br>
　　于自色身，归依清净法身佛！<br>
　　于自色身，归依千百亿化身佛！<br>
　　于自色身，归依当来圆满报身佛！以上三唱<br>
　　色身是舍宅，不可言归。向者三身在自法性，世人尽有，为迷不见，外觅三圣如来，不见自色身中三身佛。善知识！听与善知识说，令善知识于自色身，见自法性有三身佛。此三身佛，从自性上生。<br>
　　何名清净[法]身佛？善知识！世人性本自净，万法在自性。思量一切恶事，即行于恶行；思量一切善事，便修于善行。知如是一切法尽在自性，自性常清净，日月常明，只为云覆盖，上明下暗，不能了见日月星辰。忽遇慧风吹散卷尽云雾，万象森罗，一时皆现。世人性净，犹如清天，慧如日，智如月，智慧常明，于外（看）[著]境，妄念浮云盖覆，自性不能明故。遇善知识开真正法，吹却迷妄，内外明彻，于自性中万法皆现。一切法在自性，名为清净法身。自归依者，除不善心及不善行，是名归依。<br>
　　何名为千百亿化身佛？不思量，性即空寂。思量，即是自化。思量恶法，化为地狱。思量善法，化为天堂。毒害化为畜生，慈悲化为菩萨。智慧化为上界，愚痴化为下方。自性变化甚多，迷人自不知见。一念善，智慧即生。<br>
　　一灯能除千年暗，一智能灭万年愚。莫思向前，常思于后。常后念善，名为报身。一念恶，报却千年善（心）[亡]；一念善，报却千年恶灭。无常已来，后念善，名为报身。<br>
　　从法身思量，即是化身。念念善，即是报身。自悟自修，即名归依也。皮肉是色身舍宅，不在归也。但悟三身，即识大意。<br>
　　今既自归依三身佛已，与善知识发四弘大愿。善知识！一时逐惠能道：<br>
　　众生无边誓愿度！烦恼无边誓愿断！<br>
　　法门无边誓愿学！无上佛道誓愿成！三唱<br>
　　善知识！众生无边誓愿度，不是惠能度。善知识，心中众生各于自身自性自度。何名自性自度？自色身中邪见、烦恼、愚痴、迷妄，自有本觉性。只本觉性将正见度。既悟正见般若之智，除却愚痴迷妄，众生各各自度。邪见正度，迷来悟度，愚来智度，恶来善度，烦恼来菩提度。如是度者，是名真度。<br>
　　烦恼无边誓愿断，自心除虚妄。<br>
　　法门无边誓愿学，学无上正法。<br>
　　无上佛道誓愿成，常下心行，恭敬一切，远离迷执，觉智生般若，除却迷妄，即自悟佛道成，行誓愿力。<br>
　　今既发四弘誓愿讫，与善知识无相忏悔三世罪障。大师言：善知识！<br>
　　前念、后念及今念，念念不被愚迷染，从前恶行一时自性若除，即是忏悔。<br>
　　前念、后念及今念，念念不被愚痴染，除却从前矫杂心，永断名为自性忏。<br>
　　前念、后念及今念，念念不被疽疾染，除却从前疾垢心，自性若除即是忏。已上三唱<br>
　　善知识！何名忏悔？忏悔者终身不作，悔者知于前非恶业，恒不离心，诸佛前口说无益。我此法门中，永断不作，名为忏悔。<br>
　　今既忏悔已，与善知识授无相三归依戒。大师言：善知识！<br>
　　归依觉，两足尊；<br>
　　归依正，离欲尊；<br>
　　归依净，众中尊。<br>
　　从今已后，称佛为师，更不归依邪迷外道。愿自三宝慈悲证明。<br>
　　善知识！惠能劝善知识归依三宝。佛者觉也，法者正也，僧者净也。自心归依觉，邪迷不生，少欲知足，离财离色，名两足尊。自心归依正，念念无邪故，即无爱著，以无爱著，名离欲尊。自心归依净，一切尘劳妄念，虽在自性，自性不染著，名众中尊。凡夫解脱，从日至日，受三归依戒。若言归佛，佛在何处？若不见佛，即无所归；既无所归，言却是妄。善知识！各自观察，莫错用意。经中只言自归依佛，不言归他佛。自性不归，无所处。<br>
　　今既自归依三宝，总各各至心，与善知识说摩诃般若波罗蜜法。善知识虽念不解，惠能与说，各各听。摩诃般若波罗蜜者，西国梵语，唐言“大智慧彼岸到”。此法须行，不在口念，口念不行。如如化修行者，法身与佛等也。<br>
　　何名摩诃？摩诃者是大。心量广大，由如虚空。莫空心坐，即落无记。空能含日月星辰，大地山河，一切草木，恶人善人，恶法善法，天堂地狱，尽在空中。世人性空，亦复如是。<br>
　　性含万法是大，万法尽是自性。见一切人及非人，恶之与善，恶法善法，尽皆不舍，不可染著，由如虚空，名之为大，此是摩诃行。迷人口念，智者心[行]。又有迷人，空心不思，名之为大，此亦不是。心量[广]大，不行是小。莫口空说，不修此行，非我弟子。<br>
　　何名般若？般若是智慧。一[切]时中，念念不愚，常行智慧，即名般若行。一念愚即般若绝，一念智即般若生。心中常愚：我修般若。[般若]无形相，智慧性即是。<br>
　　何名波罗蜜？此是西国梵音，唐言彼岸到，解义离生灭。著境生灭起，如水有波浪，即是于此岸。离境无生灭，如水永长流，故即名到彼岸，故名波罗蜜。<br>
　　迷人口念，智者心行。当念时有妄，有妄即非真有。念念若行，是名真有。悟此法者，悟般若法，修般若行。不修即凡，一念修行，法身等佛。<br>
　　善知识！即烦恼是菩提。前念迷即凡，后念悟即佛。善知识！摩诃般若波罗蜜，最尊、最上、第一，无住、无去、无来，三世诸佛从中出。将大智慧到彼岸，打破五阴烦恼尘劳，最尊、最上、第一。赞最上乘法，修行定成佛。无去、无住、无来往，是定慧等，不染一切法，三世诸佛从中变三毒为戒定慧。<br>
　　善知识！我此法门，从八万四千智慧。何以故？为世人有八万四千尘劳。若无尘劳，般若常在，不离自性。悟此法者，即是无念、无忆、无著。莫起杂妄，即自是真如性，用智慧观照，于一切法不取不舍，即见性成佛道。<br>
　　善知识！若欲入甚深法界、入般若三昧者，直须修般若波罗蜜行，但持《金刚般若波罗蜜经》一卷，即得见性，入般若三昧。当知此人功德无量，经中分明赞叹，不能具说。<br>
　　此是最上乘法，为大智上根人说。小根智人若闻法，心不生信。何以故？譬如大龙若下大雨，雨于阎浮提，如漂草叶；若下大雨，雨放大海，不增不减。若大乘者，闻说《金刚经》心开悟解，故知本性自有般若之智，自用智慧观照，不假文字。譬如其雨水，不从无有，元是龙王于江海中，将身引此水，令一切众生，一切草木，一切有情无情，悉皆蒙润。诸水众流，却入大海，海纳众水，合为一体。众生本性般若之智，亦复如是。<br>
　　小根之人，闻说此顿教，犹如大地草木根性自小者，若被大雨一沃，悉皆自倒，不能增长。小根之人，亦复有般若之智，之与大智之人亦无差别，因何闻法即不悟？缘邪见障重，烦恼根深，犹如大云盖覆于日，不得风吹，日无能现。般若之智，亦无大小，为一切众生自有迷心，外修觅佛，未悟自性，即是小根人。闻其顿教，不信外修，但于自心，令自本性常起正见，一切邪见烦恼尘劳众生当时尽悟。犹如大海，纳于众流，小水大水，合为一体，即是见性。内外不住，来去自由，能除执心，通达无碍。心修此行，即与《般若波罗蜜经》本无差别。<br>
　　一切经书及文字，小大二乘、十二部经，皆因人置。因智慧性故，故然能建立。若无智人，一切万法本亦不有。故知万法本从人兴，一切经书因人说有。缘在人中有愚有智，愚为小故，智为大人。问迷人于智者，智人与愚人说法，令使愚者悟解心开。迷人若悟心开，与大智人无别。<br>
　　故知不悟，即佛是众生；一念若悟，即众生是佛。故知一切万法，尽在自身心中，何不从于自心顿见真如本性。《菩萨戒经》云：“我本源自性清净。”识心见性，自成佛道。即时豁然，还得本心。<br>
　　善知识！我于忍和尚处，一闻言下大悟，顿见真如本性，是故以顿教法流行后代，令学道者顿悟菩提，各自观心，令自本性顿悟。若[不]能自悟者，须觅大善知识示道见性。何名大善知识？解最上乘法，直示正路，是大善知识，是大因缘，所为化道，令得见佛。一切善法，皆因大善知识能发起故，三世诸佛，十二部经，在人性中本自具有，不能自悟，须得善知识示道见性。若自悟者，不假外求善知识。若取外求善知识望得解脱，无有是处。识自心内善知识，即得解脱。若自心邪迷，妄念颠倒，外善知识即有教授，汝若不得自悟，当起般若观照，刹那间妄念俱灭，即是自真正善知识，一悟即至佛地。自性心地，以智慧观照，内外明彻，识自本心。若识本心，即是解脱。既得解脱，即是般若三昧。悟般若三昧，即是无念。<br>
　　何名无念？无念法者，见一切法，不著一切法；遍一切处，不著一切处。常净自性，使六贼从六门走出，于六尘中不离不染，来去自由，即是般若三昧，自在解脱，名无念行。莫百物不思，当令念绝，即是法缚，即名边见。悟无念法者，万法尽通；悟无念法者，见诸佛境界；悟无念顿法者，至佛位地。<br>
　　善知识！后代得吾法者，常见吾法身不离汝左右。善知识！将此顿教法门，同见同行，发愿受持如是佛教、终身受持而不退者，欲入圣位，然须传受从上已来，嘿然而付衣法。发大誓愿，不退菩提，即须分付。若不同见解，无有志愿，在在处处，勿妄宣传，损彼前人，究竟无益。若愚人不解，谤此法门，百劫千生，断佛种性。<br>
　　大师言：善知识！听吾说《无相颂》，令汝迷者罪灭，亦名《灭罪颂》。颂曰：<br>
　　愚人修福不修道，谓言修福而是道。<br>
　　布施供养福无边，心中三业元来在。<br>
　　若将修福欲灭罪，后世得福罪元在。<br>
　　若解向心除罪缘，各自性中真忏悔。<br>
　　若悟大乘真忏悔，除邪行正即无罪。<br>
　　学道之人能自观，即与悟人同一例。<br>
　　大师今传此顿教，愿学之人同一体。<br>
　　若欲当来觅本身，三毒恶缘心里洗。<br>
　　努力修道莫悠悠，忽然虚度一世休。<br>
　　若遇大乘顿教法，虔诚合掌志心求。<br>
　　大师说法了， 韦使君、官寮、僧众、道俗，赞言无尽，昔所未闻。<br>
　　使君礼拜，白言：“和尚说法，实不思议。弟子当有少疑，欲问和尚。望意和尚大慈大悲，为弟子说。”<br>
　　大师言：“有疑即问，何须再三。”<br>
　　使君问：“法可不（不）是西国第一祖达摩祖师宗旨？”<br>
　　大师言：“是。”<br>
　　“弟子见说达摩大师化梁武帝。问达摩：‘朕一生已来，造寺、布施、供养，有功德否？’达摩答言：‘并无功德。’武帝惆怅，遂遣达摩出境。未审此言，请和尚说。”<br>
　　六祖言：“实无功德，使君勿疑达摩大师言。武帝著邪道，不识正法。”<br>
　　使君问：“何以无功德？”<br>
　　和尚言：“造寺、布施、供养，只是修福，不可将福以为功德。功德在法身，非在于福田。自法性有功，平直是德，德者外行恭敬，若轻一切人，吾我不断，即自无功德。自性虚妄，法身无功德。念念德行，平等直心，德即不轻。常行于敬，自修身即功，自修心即德。功德自心作，福与功德别。武帝不识正理，非祖大师有过。”<br>
　　使君礼拜，又问：“弟子见僧俗常念阿弥陀佛，愿往生西方。请和尚说，得生彼否？望为破疑。”<br>
　　大师言：“使君，听惠能与说。世尊在舍卫城，说西方引化，经文分明，去此不远。只为下根说近，说远只缘上智。人自两种，法无[两]般。迷误有殊，见有迟疾。迷人念佛生彼，悟者自净其心。所以佛言：‘随其心净，则佛土净。’使君！东方但净心，无罪；西方心不净，有愆。迷人愿生东方西[方]者，所在处并皆一种。心地但无不净，西方去此不远；心起不净之心，念佛往生难到。除[十]恶即行十万，无八邪即过八千。但行直心，到如弹指。使君！但行十善，何须更愿往生？不断十恶之心，何佛即来迎请？若悟无生顿法，见西方只在刹那。不悟顿教大乘，念佛往生路遥，如何得达？”<br>
　　六祖言：“惠能与使君移西方刹那间，目前便见，使君愿见否？”<br>
　　使君礼拜：“若此得见，何须往生？愿和尚慈悲，为现西方，大善！”<br>
　　大师言：“一时见西方！无疑即散。”大众愕然，莫知何事。<br>
　　大师曰：“大众！大众作意听。世人自色身是城，眼、耳、鼻、舌、身即是城门。外有六门，内有意门。心即是地，性即是王。性在王在，性去王无。性在身心存，性去身坏。佛是自性作，莫向身求。自性迷，佛即是众生；自性悟，众生即是佛。慈悲即是观音，喜舍名为势至。能净是释迦，平直即是弥勒。人我即是须弥，邪心即是海水，烦恼即是波浪，毒心即是恶龙，尘劳即是鱼鳖，虚妄即是神鬼，三毒即是地狱，愚痴即是畜生。十善即是天堂。无我人，须弥自倒；除邪心，海水竭；烦恼无，波浪灭；毒害除，鱼龙绝。自心地上觉性如来，施大智慧光明，照耀六门清净，照破六欲诸天，下照三毒若除，地狱一时消灭。内外明彻，不异西方。不作此修，如何到彼？”<br>
　　座下闻说，赞声彻天，应是迷人，了然便见。使君礼拜，赞言：“善哉！善哉！普愿法界众生，闻者一时悟解。”<br>
　　大师言：“善知识！若欲修行，在家亦得，不由在寺。在寺不修，如西方心恶之人；在家若修行，如东方人修善。但愿自家修清净，即是西方。”<br>
　　使君问：“和尚！在家如何修？愿为指授。”<br>
　　大师言：“善知识！惠能与道俗作《无相颂》，尽诵取。依此修行，常与惠能说一处无别。颂曰：<br>
　　说通及心通，如日处虚空，惟传顿教法，出世破邪宗。<br>
　　教即无顿渐，迷悟有迟疾，若学顿法门，愚人不可迷。<br>
　　说即虽万般，合理还归一，烦恼暗宅中，常须生慧日。<br>
　　邪来因烦恼，正来烦恼除，邪正悉不用，清净至无余。<br>
　　菩提本清净，起心即是妄，净性于妄中，但正除三障。<br>
　　世间若修道，一切尽不妨，常现在已过，与道即相当。<br>
　　色类自有道，离道别觅道，觅道不见道，到头还自懊。<br>
　　若欲觅真道，行正即是道，自若无正心，暗行不见道。<br>
　　若真修道人，不见世间过，若见世间非，自非却是左。<br>
　　他非我不罪，我非自有罪，但自去非心，打破烦恼碎。<br>
　　若欲化愚人，事须有方便，勿令破彼疑，即是菩提见。<br>
　　法元在世间，于世出世间，勿离世间上，外求出世间。<br>
　　邪见在世间，正见出世间，邪正悉打却，[菩提性宛然]。<br>
　　此但是顿教，亦名为大乘，迷来经累劫，悟则刹那间。<br>
　　大师言：“善知识！汝等尽诵取此偈，依偈修行，去惠能千里，常在能边。依此不修，对面千里。各各自修，法不相待。众人且散，惠能归漕溪山。众生若有大疑，来彼山间，为汝破疑，同见佛性。”<br>
　　合座官寮、道俗，礼拜和尚，无不嗟叹：“善哉大悟！昔所未闻。岭南有福，生佛在此，谁能得知？”一时尽散。<br>
　　大师住漕溪山，韶广二州行化四十余年，若论门人，僧之与俗，约有三五千人，说不可尽。若论宗旨，传授《坛经》，以此为依约。若不得《坛经》，即无禀受。须知法处、年月日、姓名，遍相付嘱。无《坛经》禀承，非南宗弟子也。未得禀承者，虽说顿教法，未知根本，修不免诤。但得法者，只劝修行，诤是胜负之心，与佛道违背。<br>
　　世人尽传南能北秀，未知根本事由。且秀禅师于南荆府当阳县玉泉寺住持修行，慧能大师于韶州城东三十五里漕溪山住。法即一宗，人有南北，因此便立南北。何以渐顿？法即一种，见有迟疾。见迟即渐，见疾即顿。法无渐顿，人有利钝，故名渐顿。<br>
　　神秀师常见人说，惠能法疾，直旨见路。秀师遂唤门人僧志诚曰：“汝聪明多智，汝与吾至漕溪山，到惠能所礼拜，但听，莫言吾使汝来。所听得意旨记取，却来与吾说，看惠能见解与吾谁疾迟。汝第一早来，勿令吾怪。”<br>
　　志诚奉使，欢喜遂行，半月中间，即至漕溪山，见惠能和尚礼拜。即听，不言来处。志诚闻法，言下便悟，即契本心。起立即礼拜，白言：“和尚！弟子从玉泉寺来，秀师处不得契悟，闻和尚说，便契本心。和尚慈悲，愿当教示。”<br>
　　惠能大师曰：“汝从彼来，应是细作。”<br>
　　志诚曰：“不是。”<br>
　　六祖曰：“何以不是？”<br>
　　志诚曰：“未说时即是，说了即不是。”<br>
　　六祖言：“烦恼即是菩提，亦复如是。”<br>
　　大师谓志诚曰：“吾闻汝禅师教人，唯传戒定慧。汝和尚教人戒定慧如何？当为吾说。”<br>
　　志诚曰：“秀和尚言戒定慧：诸恶不作名为戒，诸善奉行名为慧，自净其意名为定，此即名为戒定慧。彼作如是说，不知和尚所见如何？”<br>
　　惠能和尚答曰：“此说不可思议，惠能所见又别。”<br>
　　志诚问：“何以别？”<br>
　　惠能答曰：“见有迟疾。”志诚请和尚说所见戒定慧。<br>
　　大师言：“（如）汝听吾说，看吾所见处：心地无（疑）非，自性戒；心地无乱是自性定；心地无痴是自性慧。”<br>
　　大师言：“汝师戒定慧，劝小根智人；吾戒定慧，劝上智人。得悟自[性]，亦不立戒定慧。”<br>
　　志诚言：“请大师说不立如何？”<br>
　　大师言：“自性无非、无乱、无痴，念念般若观照，当离法相，有何可立？自性顿修，立有渐次，所以不立。”<br>
　　志诚礼拜，便不离漕溪山，即为门人，不离大师左右。<br>
　　又有一僧名法达，常诵《妙法莲华经》七年，心迷不知正法之处。来至漕溪山礼拜，问大师言：“弟子常诵《妙法莲华经》七年，心迷不知正法之处，经上有疑。大师智慧广大，愿为除疑。”<br>
　　大师言：“法达！法即甚达，汝心不达。经上无疑，汝心自邪，而求正法。吾心正定，即是持经。吾一生已来，不识文字，汝将《法华经》来，对吾读一遍，吾闻即知。”<br>
　　法达取经，对大师读一遍。六祖闻已，即识佛意，便与法达说《法华经》。<br>
　　六祖言：“法达！《法华经》无多语，七卷尽是譬喻因缘。如来广说三乘，只为世人根钝。经文分明，无有余乘，唯有一乘佛。”<br>
　　大师：“法达！汝听一佛乘，莫求二佛乘，迷即却汝性。经中何处是一佛乘？吾与汝说。经云：‘诸佛世尊，唯以一大事因缘故，出现于世。’已上十六字是正法[此]法如何解？此法如何修？汝听吾说：人心不思，本源空寂，离却邪见，即一大事因缘。内外不迷，即离两边。外迷著相，内迷著空，于相离相，于空离空，即是不（空）迷。若悟此法，一念心开，出现于世。心开何物？开佛知见。佛犹觉也，分为四门：开觉知见，示觉知见，悟觉知见，入觉知见。开示悟入上一处入，即觉知见，见自本性，即得出世。”<br>
　　大师言：“法达！吾常愿一切世人，心地常自开佛知见，莫开众生知见。世人心[邪]，愚迷造恶，自开众生知见；世人心正，起智慧观照，自开佛知见。莫开众生知见，开佛知见即出世。”<br>
　　大师言：“法达！此是《法华经》一乘法。向下分三，为迷人故。汝但依一佛乘。”<br>
　　大师言：“法达！心行转《法华》，不行《法华》转；心正转《法华》，心邪《法华》转。开佛知见转《法华》，开众生知见被《法华》转。”<br>
　　大师言：“努力依法修行，即是转经。”<br>
　　法达一闻，言下大悟，涕泪悲泣，白言：“和尚！实未曾转《法华》，七年被《法华》转。已后转《法华》，念念修行佛行。”<br>
　　大师言：“即佛行是佛。”其时听人，无不悟者。<br>
　　时有一僧名智常，来漕溪山礼拜和尚，问四乘法义。智常问和尚曰：“佛说三乘，又言最上乘。弟子不解，望为教示。”<br>
　　惠能大师曰：“汝自身心见，莫著外法相。元无四乘法，人心量四等，法有四乘：见闻读诵是小乘；悟[法]解义是中乘；依法修行是大乘；万法尽通，万行俱备，一切不离染，但离法相，作无所得，是最上乘。乘是（最上）行义，不在口诤。汝须自修，莫问吾也。”<br>
　　又有一僧名神会，南阳人也。至漕溪山礼拜，问言：“和尚坐禅，见不见？”<br>
　　大师起，把打神会三下，却问神会：“吾打汝，痛不痛？”<br>
　　神会答言：“亦痛亦不痛。”<br>
　　六祖言曰：“吾亦见亦不见。”<br>
　　神会又问：“大师何以亦见亦不见？”<br>
　　大师言：“吾亦见，常见自过患，故云亦见；亦不见者，不见天地人过罪。所以亦见亦不见也。汝亦痛亦不痛如何？”<br>
　　神会答曰：“若不痛，即同无情木石；若痛，即同凡[夫]，即起于恨。”<br>
　　大师言：“神会，向前见不见是两边，痛不痛是生灭。汝自性且不见，敢来弄人！”<br>
　　神会礼拜，礼拜，更不言。<br>
　　大师言：“汝心迷不见，问善知识觅路；汝心悟自见，依法修行。汝自迷不见自心，却来问惠能见否！吾不自知，代汝迷不得。汝若自见，代得吾迷？何不自修，问吾见否！”<br>
　　神会作礼，便为门人，不离漕溪山中，常在左右。<br>
　　大师遂唤门人法海、志诚、法达、智常、志通、志彻、志道、法珍、法如、神会。大师言：“汝等十弟子近前，汝等不同余人，吾灭度后，汝各为一方师，吾教汝说法不失本宗。举三科法门，动三十六对，出没即离两边。说一切法，莫离于性相。若有人问法，出语尽双，皆取法对，来去相因，究竟二法尽除，更无去处。<br>
　　三科法门者：荫、界、入。荫，是五荫；界，十八界；入，十二入。何名五荫？色荫，受荫，想荫，行荫，识荫是。何名十八界？六尘、六门、六识。何名十二入？外六尘，中六门。何名六尘？色、声、香、味、触、法是。何名六门？眼、耳、鼻、舌、身、意是。法性起六识：眼识、耳识、鼻识、舌识、身识、意识，六门，六尘。自性含万法，名为含藏识。思量即转识，生六识，出六门、六尘。是三六十八，由自性邪，起十八邪；含自性十八正。（合）恶用即众生，善用即佛。用由何等？由自性。<br>
　　对。外境无情对有五：天与地对，日与月对，暗与明对，阴与阳对，水与火对。<br>
　　语与言对、法与相对，有十二对：有为无为对，有色无色对，有相无相对，有漏无漏对，色与空对，动与静对，清与浊对，凡与圣对，僧与俗对，老与少对，长与短对，高与下对。<br>
　　自性（居）起用对有十九对：邪与正对，痴与慧对，愚与智对，乱与定对，戒与非对，直与曲对，实与虚对，崄与平对，烦恼与菩提对，慈与害对，喜与（顺）[嗔]对，舍与悭对，进与退对，生与灭对，常与无常对，法身与色身对，化身与报身对，体与用对，性与相对，有情与无（亲）[情]对。<br>
　　言语与法相有十二对，（内）外境有（无）五对，三身有三对，都合成三十六对也。此三十六对法，解用通一切经，出入即离两边。<br>
　　如何自性起用三十六对共人言语？出外，于[相]离相；入内，于空离空。著空，则惟长无明，著相，惟邪见。谤法直言不用文字，既云不用文字，人不合言语，言语即是文字。自性上说空，正语言本性。不（空）迷自惑，语言除故。暗不自暗，以明故暗。暗不自暗，以明变暗。以暗现明，来去相因。三十六对，亦复如是。<br>
　　大师言：“十弟子！已后传法，递相教授一卷《坛经》，不失本宗。不禀受《坛经》，非我宗旨。如今得了，递代流行。得遇《坛经》者，如见吾亲授。”<br>
　　十僧得教授已，写为《坛经》，递代流行，得者必当见性。<br>
　　大师先天二年八月三日灭度。七月八日，唤门人告别。大师先天元年于（蕲）[新]州国恩寺造塔，至先天二年七月告别。大师言：“汝众近前，吾至八月欲离世间，汝等有疑早问，为汝破疑，当令迷者尽，使汝安乐。吾若去后，无人教汝。”<br>
　　法海等众僧闻已，涕泪悲泣，唯有神会不动，亦不悲泣。<br>
　　六祖言：“神会小僧，却得善等、毁誉不动，余者不得。数年山中，更修何道？汝今悲泣，更有阿谁忧吾不知去处在？若不知去处，终不别汝。汝等悲泣，即不知吾去处；若知去处，即不悲泣。性无生灭，无去无来。汝等尽坐，吾与汝一偈《真假动静偈》，汝等尽诵取，见此偈意与吾同。依此修行，不失宗旨。”<br>
　　僧众礼拜，请大师留偈，敬心受持。偈曰：<br>
　　一切无有真，不以见于真。若见于真者，是见尽非真。<br>
　　若能自有真，离假即心真。自心不离假，无真何处真？<br>
　　有性即解动，无情即不动。若修不动行，同无情不动。<br>
　　若见真不动，动上有不动，不动是不动，无情无佛种。<br>
　　能善分别相，第一义不动。若悟作此见，则是真如用。<br>
　　报诸学道者，努力须用意。莫于大乘门，却执生死智。<br>
　　前头人相应，即共论佛义。若实不相应，合掌令欢喜。<br>
　　此教本无诤，若诤失道意。执迷诤法门，自性入生死。<br>
　　众僧既闻，识大师意，更不敢诤，依法修行。一时礼拜，即知大师不久住世。上座法海向前言：“大师！大师去后，衣法当付何人？”<br>
　　大师言：“法即付了，汝不须问。吾灭后二十余年，邪法撩乱，惑我宗旨。有人出来，不惜身命，定佛教是非，竖立宗旨，即是吾正法。衣不合传。汝不信，吾与诵先代《五祖传衣付法颂》。若据第一祖达摩颂意，即不合传衣。听吾与汝颂。”颂曰：<br>
　　第一祖达摩和尚颂曰：<br>
　　吾（大）[本]来唐国，传教救迷情，一花开五叶，结果自然成。<br>
　　第二祖惠可和尚颂曰：<br>
　　本来缘有地，从地种花生，当本元无地，花从何处生？<br>
　　第三祖僧璨和尚颂曰：<br>
　　花种虽因地，地上种花生，花种无生性，于地亦无生。<br>
　　第四祖道信和尚颂曰：<br>
　　花种有生性，因地种花生，先缘不和合，一切尽无生。<br>
　　第五祖弘忍和尚颂曰：<br>
　　有情来下种，无情花即生，无情又无种，心地亦无生。<br>
　　第六祖惠能和尚颂曰：<br>
　　心地含情种，法雨即花生，自悟花情种，菩提果自成。<br>
　　能大师言：“汝等听吾作二颂，取达摩和尚颂意，汝迷人依此颂修行，必当见性。”<br>
　　第一颂曰：<br>
　　心地邪花放，五叶逐根随，共造无明业，见被业风吹。<br>
　　第二颂曰：<br>
　　心地正花放，五叶逐根随，共修般若慧，当来佛菩提。<br>
　　六祖说偈已了，放众生散。门人出外思惟，即知大师不久住世。<br>
　　六祖后至八月三日食后，大师言：“汝等著位坐，吾今共汝等别。”<br>
　　法海问言：“此顿教法传受，从上已来，至今几代？”<br>
　　六祖言：“初传受七佛，释迦牟尼佛第七，大迦叶第八，阿难第九，末田地第十，商那和修第十一，优婆鞠多第十二，提多迦第十三，佛陀难提第十四，佛陀蜜多第十五，胁比丘第十六，富那奢第十七，马鸣第十八，毗罗长者第十九，龙树第二十，迦那提婆第二十一，罗睺罗第二十二，僧伽那提第二十三，僧伽耶舍第二十四，鸠摩罗驮第二十五，闍耶多第二十六，婆修盘多第二十七，摩拏罗第二十八，鹤勒那第二十九，师子比丘第三十，舍那婆斯第三十一，优婆堀第三十二，僧迦罗第三十三，须婆蜜多第三十四，南天竺国王子第三子菩提达摩第三十五，唐国僧惠可第三十六，僧璨第三十七，道信第三十八，弘忍第三十九，惠能自身当今受法第四十。”<br>
　　大师言：“今日已后，递相传授，须有依约，莫失宗旨。”<br>
　　法海又白：“大师今去，留付何法，令后代人如何见佛？”<br>
　　六祖言：“汝听！后代迷人，但识众生，即能见佛。若不识众生，觅佛万劫不得也。吾今教汝识众生见佛，更留《见真佛解脱颂》，迷即不见佛，悟者即见。”<br>
　　法海：“愿闻！代代流传，世世不绝。”<br>
　　六祖言：“汝听！吾与汝说。后代世人，若欲觅佛，但识众生，即能识佛即缘有众生，离众生无佛心。”<br>
　　迷即佛众生，悟即众生佛。<br>
　　愚痴佛众生，智慧众生佛。<br>
　　心崄佛众生，平等众生佛。<br>
　　一生心若崄，佛在众生中。<br>
　　一念悟若平，即众生自佛。<br>
　　我心自有佛，自佛是真佛。<br>
　　自若无佛心，向何处求佛？<br>
　　大师言：“汝等门人好住！吾留一颂，名《自性真佛解脱颂》。后代迷，问此颂意，意即见自心自性真佛。与汝此颂，吾共汝别。”颂曰：<br>
　　真如净性是真佛，邪见三毒是真魔。<br>
　　邪见之人魔在舍，正见之人佛即过。<br>
　　性中邪见三毒生，即是魔王来住舍。<br>
　　正见忽除三毒心，魔变成佛真无假。<br>
　　化身报身及净身，三身元本是一身。<br>
　　若向身中觅自见，即是成佛菩提因。<br>
　　本从化身生净性，净性常在化身中。<br>
　　性使化身行正道，当来圆满真无穷。<br>
　　淫性本身净性因，除淫即无净性身。<br>
　　性中但自离五欲，见性刹那即是真。<br>
　　今生若悟顿教门，悟即眼前见世尊。<br>
　　若欲修行求觅佛，不知何处欲求真。<br>
　　若能身中自有真，有真即是成佛因。<br>
　　自不求真外觅佛，去觅总是大痴人。<br>
　　顿教法者是西流，救度世人须自修。<br>
　　今保世间学道者，不于此是大悠悠。<br>
　　大师说偈已了，遂告门人曰：“汝等好住，今共汝别。吾去已后，莫作世情悲泣，而受人吊问钱帛、著孝衣，即非圣法，非我弟子。如吾在日一种，一时端坐。但无动无静，无生无灭，无去无来，无是无非，无住、但然、寂净，即是大道。吾去已后，但依法修行，共吾在日一种；吾若在世，汝违教法，吾住无益。”<br>
　　大师云此语已，夜至三更，奄然迁化。大师春秋七十有六。<br>
　　大师灭度之日，寺内异香氤氲，经数日不散。山崩地动，林木变白，日月无光，风云失色。八月三日灭度，至十一月迎和尚神座于漕溪山，葬在龙龛之内，白光出现，直上冲天，三日始散。韶州刺史韦据立碑，至今供养。<br>
　　此《坛经》，法海上座集。上座无常，付同学道际。道际无常，付门人悟真。悟真在岭南漕溪山法兴寺，见今传授此法。<br>
　　如付此法，须得上根智，深信佛法，立大悲，持此经，以为禀承，于今不绝。<br>
　　和尚本是韶州曲江县人也。<br>
　　如来入涅槃，法教流东土，共传无住，即我心无住。<br>
　　此真菩萨说，真实示行喻，唯教大智人，示旨于凡度。<br>
　　誓修行，遭难不退，遇苦能忍，福德深厚，方授此法。如根性不堪，（林）[材]量不得，（雖）[難]求此法。违立不德者，不得妄付《坛经》。告诸同道者，令知密意。<br>
            </p>
            <div class="jw-bottom">
       <li><a href="0015.htm">上一部：乾隆大藏经·此土著述·解迷显智成悲十明论一卷</a>
      <li><a href="1548.htm">下一部：乾隆大藏经·此土著述·止观大意一卷</a></li></div></div>
     <div class="bottom-bt">乾隆大藏经·此土著述·六祖大师法宝坛经</div></span></body></html>
